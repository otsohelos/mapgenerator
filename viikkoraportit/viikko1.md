# Viikkoraportti, viikko 1
## Mitä olen tehnyt tällä viikolla

Tällä viikolla keskityin projektin suunnitteluun ja aiheen valintaan. Tapaamisessa kurssin ohjaajan kanssa keskustelimme aiemmalle kurssille tekemästäni [kartanluontiohjelmistosta](https://github.com/otsohelos/ot_harjoitustyo) ja siitä, voisiko sen oppeja käyttää hyödyksi tämän kurssin töissä. Kävi nopeasti ilmi, että suoraan vanhan päälle rakentamista ei kannata tehdä, mutta koska olen haaveillut paremman karttageneraattorin tekemisestä ja olen aina rakastanut niin todellisia kuin kuvitteellisia karttoja, päädyin pohdinnan jälkeen kuitenkin tekemään uuden karttageneraattorin. Aiemmasta poiketen teen nyt enemmän taustatutkimusta algoritmien suhteen ja teen ohjelman myös alun alkaen web-sovellukseksi. Käyttämäni algoritmit tulevat olemaan monimutkaisempia ja kartan ulkonäkö erilainen kuin aiemmin.

## Miten ohjelma on edistynyt

Tällä viikolla olen selvitellyt ohjelman aloittamiseen tarvittavia asioita. Olen perustanut Github-repon ja tehnyt sinne readmen, määrittelydokumentin ja viikkoraporttikansion. Otin selvää tarvittavista teknologioista. Päädyin Javaan, koska se on parhaiten hallitsemani ohjelmointikieli, ja Reactiin, koska hallitsen myös sitä kohtalaisen hyvin ja sillä on hyvä tehdä miellyttäviä web-käyttöliittymiä. Selvitin myös tarvittavia algoritmeja ja etsiskelin internetistä artikkeleita, jotka ohjeistavat niiden käytössä.

## Mitä opin tällä viikolla

Opin paljon erilaisista algoritmeista ja niiden käyttötavoista. Verestin gitin käyttöön ja projektinhallintaan liittyvi tietojani.

## Mikä jäi epäselväksi tai tuotti vaikeuksia

Toistaiseksi en tiedä ihan hirveästi tarvittavista algoritmeista, vaikka olen lukenut muutaman artikkelin aiheesta. Maan korkeudet generoivat algoritmit vaikuttavat suhteellisen selviltä, mutta vesialueita luovat algoritmit tuottavat enemmän haasteita. Vesialueet on mahdollista määritellä hyvin yksinkertaisten sääntöjen mukaan, mutta parempi algoritmi olisi sellainen, joka simuloisi sadetta ja veden kertymistä. Jokaisessa ruudussa yhtäaikaisesti ja lukuisien iteraatioiden ajan toteutettava veden valuminen vaatisi hyvin tehokkaan paikallisen etsintäalgoritmin, enkä toistaiseksi tiedä, mikä tällainen olisi. Jos mahdollista, jätän tämän algoritmin valinnan myöhempään vaiheeseen, kun tiedän, kuinka kauan aikaa korkeuksien generointiin tarvittavat algoritmit vievät, ja tarvittaessa generoin vedet yksinkertaisella korkeuteen perustuvalla menetelmällä.

Myös kokonaistyömäärän arviointi on toistaiseksi vaikeaa. En tiedä, olenko määritellyt realistisen kokoisen palan tehtäväksi.

## Mitä teen seuraavaksi

Seuraavaksi alustan tarvittavat Java- ja React-projektit ja yritän saada aikaan jonkinlaisen Hello World -sivun, joka käyttää sekä backendia että frontendia. Tämän jälkeen vuorossa on varmaankin perustoiminnallisuus, jossa käyttäjä painaa kartanluontinappia ja hänelle näytetään jonkinlainen backendin generoima kuva.
